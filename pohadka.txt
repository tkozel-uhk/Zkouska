Jak pejsek s kočičkou pekli dort

U malého krásně čistého potůčku stál ještě krásnější domeček a v tom domečku bydlel pejsek s kočičkou. Pejsek s kočičkou se měli moc rádi a bydleli spolu už spoustu let.
Jednoho velmi deštivého a pošmurného dne se pejsek s kočičkou nudili. Chvíli hráli člověče nezlob se, chvíli si hráli na schovávanou, avšak den byl příliš dlouhý a oni neměli nic na práci a hraní už je nebavilo. Proto se rozhodli, že když mají plnou spíž potravin, upečou si z nich veliký dort.
Pejsek s kočičkou ještě nikdy žádný dort nepekli a neměli ani žádný recept. „Smícháme všechny dobré věci dohromady,“ řekla kočička. „To je pravda, potom bude dort opravdu dobrý a nemůžeme tím nic zkazit,“ pronesl pejsek. Kočička začala nosit věci ze spíže na stůl a pejsek je začal házet do obrovské mísy. Vejce se skořápkami, mouku, cukr, čokoládu, bonbóny, jablíčka, banány se slupkou, brambůrky, slané i sladké tyčinky a spoustu dalších věcí pejsek naházel do mísy. Potom kočička vzala vařečku a vše smíchala dohromady. „Prášek do pečiva jsme tam zapomněli dát,“ pronesla nakonec. Kočička vzala několik prášků do pečiva a nasypala je do těsta. Opět vše důkladně promíchali a těsto nalili do formy na dort.
Když dort dali do trouby a pak ho pozorovali, nestačili se divit svým očím. Dort začal vytékat z formy a bylo ho pořád víc a víc. Bylo to jako v pohádce Hrnečku, vař!, když z hrnečku teklo stále víc a víc kaše. „Co teď budeme dělat?“, zeptal se pejsek kočičky. Kočička ihned vypnula troubu a ještě horký dort odnesli ven na zahrádku, aby vychladl.
Když se ale za hodinu přišli podívat na dort a chtěli ho ochutnat, spatřili jen prázdnou dortovou formu a psa, který leží pod stromem a hrozně naříká. „Co se ti stalo?“, zeptala se kočička. Cizí pes, který ležel pod stromem jí odvětil, že snědl hrozně veliký dort a je mu z něho hrozně špatně a bolí ho bříško.
Pejsek a kočička se velmi radovali, že dort snědl pes a ne oni, protože by jim pak nebylo dobře. Cizí pes se alespoň ponaučil, že krást se nemá.
A příště, když pekli další dort, raději už pekli podle receptu.